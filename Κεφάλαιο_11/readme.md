# Δραστηριότητα αξιολόγησης 1

Στην περιοχή Σόχο στην πόλη του Λονδίνου το έτος 1854 σημειώθηκε έκρηξη κρουσμάτων χολέρας. Ο γιατρός John Snow ανέτρεψε την μέχρι τότε επικρατούσα άποψη της επιστήμης που ήθελε τη νόσο να μεταδίδεται στον άνθρωπο μέσω του αέρα, εφαρμόζοντας μια πρωτοποριακή μέθοδο για την εποχή, τη χαρτογράφηση. Αξιοποίησε την διεύθυνση κατοικίας των ατόμων τα οποία νόσησαν, τοποθετώντας σύμβολα με μέγεθος ανάλογο του αριθμού των κρουσμάτων τα οποία σημειώθηκαν σε κάθε μια τοποθεσία, πάνω σε ένα χάρτη των οικοδομικών τετραγώνων (ΟΤ) της περιοχής. Στην εικόνα η οποία ακολουθεί φαίνεται λεπτομέρεια από τον χάρτη ο οποίος δημοσιεύτηκε μαζί με τη μελέτη με τίτλο “On The Mode Of Communication Of Cholera” του ιδίου, το έτος 1854. Στη συνέχεια πάνω στον ίδιο χάρτη τοποθέτησε σύμβολα στις θέσεις των κρουνών από τους οποίους οι άνθρωποι της περιοχής προμηθεύονταν καθημερινά με πόσιμο νερό. Η αντιπαραβολή των τριών αυτών επιπέδων πληροφορίας (ΟΤ, αριθμός και θέσεις κρουσμάτων, θέσεις κρουνών) κατέδειξε τον «ύποπτο» κρουνό, ο οποίος αποτελούσε την πηγή της μόλυνσης. Παρότι οι αρμόδιες αρχές δεν πείστηκαν αρχικά από τους ισχυρισμούς του Snow, η νόσος διαπιστώθηκε ότι μεταδίδεται με το νερό και όχι με τον αέρα. Ο John Snow θεμελίωσε τις αρχές της σύγχρονης χωρικής επιδημιολογίας αλλά και των ΣΓΠ γενικότερα και θεωρείται από πολλούς ως ο πρώτος ο οποίος χρησιμοποίησε γεωγραφική ανάλυση στην επιδημιολογία.

Σκοπός της δραστηριότητας είναι η υλοποίηση της χαρτογράφησης του John Snow χρησιμοποιώντας κάποιο λογισμικό ΣΓΠ, συνδυάζοντας τα δεδομένα τα οποία συνέλεξε με σύγχρονα στατικά αλλά και δυναμικά χαρτογραφικά υπόβαθρα, έτσι ώστε να μελετηθούν οι ισχυρισμοί του.

To συμπιεσμένο αρχείο zip με τα απαραίτητα δεδομένα μπορείτε να το κατεβάσετε από τον παρακάτω σύνδεσμο:

(Πηγή των δεδομένων: https://geodacenter.github.io/data-and-lab/snow/)

(ΣΥΝΔΕΣΜΟΣ)

Σε αυτό το συμπιεσμένο αρχείο περιέχονται 3 shapefiles, τα οποία είναι τα εξής:

•	οι θέσεις και ο αριθμός των κρουσμάτων (Cholera_Deaths.shp)
•	οι θέσεις των κρουνών (Pumps.shp)
•	τα πολύγωνα των οικοδομικών τετραγώνων (City_Blocks.shp) στα οποία έχει γίνει άθροιση των κρουσμάτων εντός αυτών. 

Το σύστημα συντεταγμένων των επιπέδων είναι το “WGS_1984_UTM_Zone_30N” ή EPSG 32630. Τα παραπάνω δεδομένα μπορείτε να τα εισάγετε σε κάποιο λογισμικό ΣΓΠ (όπως το QGIS ή το ArcGIS) και να χρησιμοποιήσετε κατάλληλο χαρτογραφικό συμβολισμό για κάθε επίπεδο πληροφορίας. Πιο συγκεκριμένα, δημιουργήστε τις δύο παρακάτω ξεχωριστές χαρτοσυνθέσεις:

•	Η πρώτη θα περιλαμβάνει τις θέσεις των αντλιών χρησιμοποιώντας ενιαίο συμβολισμό και τις θέσεις των κρουσμάτων χρησιμοποιώντας κυκλικά σύμβολα μεταβλητού μεγέθους ανάλογο του αριθμού των κρουσμάτων σε κάθε θέση.
•	Η δεύτερη θα περιλαμβάνει τα πολύγωνα των οικοδομικών τετραγώνων χρησιμοποιώντας χρωματική διαβάθμιση ανάλογα με το πλήθος των κρουσμάτων τα οποία εντοπίζονται μέσα στα όρια τους.

Ως χαρτογραφικό υπόβαθρο μπορεί να χρησιμοποιηθεί το OpenStreetMap ή κάποιο άλλο της αρεσκείας σας (π.χ. μπορείτε να εξερευνήσετε τις δυνατότητες τις οποίες προσφέρουν τα πρόσθετα OpenLayers Plugin και HCMGIS στο QGIS).

Στη συνέχεια εφαρμόζοντας την χωρική ανάλυση εγγύτητας όπως περιεγράφηκε στο κεφάλαιο αυτό, προσπαθήστε να εντοπίσετε την αντλία από την οποία θεωρείτε ότι προέκυψε η μόλυνση.
